
श्री गणराय नर्तन करी

ऐका पुण्याचे वर्णन भारी
 

"खऱ्या पुण्याला" जाऊया थेट,

सदाशिव किंवा वारांची पेठ,

खाष्ट रहाती दारो ऽ दारी

ऐका पुण्याचे वर्णन भारी ।।१।।


कामाशिवाय नको ती दाटी

'हुकुमावरून' ... पुणेरी पाटी 

लेखी अपमान, पद्धत न्यारी

ऐका पुण्याचे वर्णन भारी ।।२।।


प्रिय आम्हां असे दुपारी झोप

झोप घेणारच, आणाल जरि तोफ

दुकान बंद, जा बाबा घरी

ऐका पुण्याचे वर्णन भारी ।।३।।


एकच दुकान, ते याचि ठाई

'आमची कुठे दुसरी शाखाच नाही'

कामे वाढवावी ती कशापरी?

ऐका पुण्याचे वर्णन भारी ।।४।।
 

कमला-नेहरु, सारस, पेशवे बागा

चहा-सुट्टा आणि भेळेच्या जागा

तिघे जाऊ एका स्कूटरवरी

ऐका पुण्याचे वर्णन भारी ।।५।।
 

सुसाट दुचाकी चालवू मित्रा

सिग्नलला थांबे तो एक भित्रा

राँग-साईड जाऊ, तोडू नो एंट्री

ऐका पुण्याचे वर्णन भारी ।।६।।


पिंपरी-चिंचवड अथवा दापोडी-खडकी

पोरी बांधिती तोंडाला फडकी

चेहरा दिसावा एखादा तरी

ऐका पुण्याचे वर्णन भारी ।।७।।
 

बेडेकरांची खावी मिसळ

वैशालीचा डोसा, कल्याण भेळ

दही खावे सिंहगडाच्यावरी

ऐका पुण्याचे वर्णन भारी ।।८।।
 

पेशव्यांच्या नावे घालाल पिंगा

फेसबुक ट्विटरवर घालू हा दंगा

इतिहासात असलो नापास तरी

ऐका पुण्याचे वर्णन भारी ।।९।।
